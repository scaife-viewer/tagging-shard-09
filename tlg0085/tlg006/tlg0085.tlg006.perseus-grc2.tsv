1	Ἑρμῆ χθόνιε, πατρῷʼ ἐποπτεύων κράτη,
2	σωτὴρ γενοῦ μοι ξύμμαχός τʼ αἰτουμένῳ·
3	ἥκω γὰρ ἐς γῆν τήνδε καὶ κατέρχομαι.
4	τύμβου δʼ ἐπʼ ὄχθῳ τῷδε κηρύσσω πατρὶ
5	κλύειν, ἀκοῦσαι 
5b	
6	 πλόκαμον Ἰνάχῳ θρεπτήριον.
7	τὸν δεύτερον δὲ τόνδε πενθητήριον
7b	
8	οὐ γὰρ παρὼν ᾤμωξα σόν, πάτερ, μόρον
9	οὐδʼ ἐξέτεινα χεῖρʼ ἐπʼ ἐκφορᾷ νεκροῦ.
9b	
10	τί χρῆμα λεύσσω; τίς ποθʼ ἥδʼ ὁμήγυρις
11	στείχει γυναικῶν φάρεσιν μελαγχίμοις
12	πρέπουσα; ποίᾳ ξυμφορᾷ προσεικάσω;
13	πότερα δόμοισι πῆμα προσκυρεῖ νέον;
14	ἢ πατρὶ τὠμῷ τάσδʼ ἐπεικάσας τύχω
15	χοὰς φερούσας νερτέροις μειλίγματα;
16	οὐδέν ποτʼ ἄλλο· καὶ γὰρ Ἠλέκτραν δοκῶ
17	στείχειν ἀδελφὴν τὴν ἐμὴν πένθει λυγρῷ
18	πρέπουσαν. ὦ Ζεῦ, δός με τείσασθαι μόρον
19	πατρός, γενοῦ δὲ σύμμαχος θέλων ἐμοί.
20	Πυλάδη, σταθῶμεν ἐκποδών, ὡς ἂν σαφῶς
21	μάθω γυναικῶν ἥτις ἥδε προστροπή.
22	ἰαλτὸς ἐκ δόμων ἔβαν
23	χοὰς προπομπὸς ὀξύχειρι σὺν κτύπῳ.
24	πρέπει παρηὶς φοινίοις ἀμυγμοῖς
25	ὄνυχος ἄλοκι νεοτόμῳ·
26	διʼ αἰῶνος δʼ ἰυγμοῖσι βόσκεται κέαρ.
27	λινοφθόροι δʼ ὑφασμάτων
28	λακίδες ἔφλαδον ὑπʼ ἄλγεσιν,
29	προστέρνῳ στολμῷ
30	πέπλων ἀγελάστοις
31	ξυμφοραῖς πεπληγμένων.
32	τορὸς δὲ Φοῖβος ὀρθόθριξ
33	δόμων ὀνειρόμαντις, ἐξ ὕπνου κότον
34	πνέων, ἀωρόνυκτον ἀμβόαμα
35	μυχόθεν ἔλακε περὶ φόβῳ,
36	γυναικείοισιν ἐν δώμασιν βαρὺς πίτνων.
37	κριταί τε τῶνδʼ ὀνειράτων
38	θεόθεν ἔλακον ὑπέγγυοι
39	μέμφεσθαι τοὺς γᾶς
40	νέρθεν περιθύμως
41	τοῖς κτανοῦσί τʼ ἐγκοτεῖν.
42	τοιάνδε χάριν ἀχάριτον ἀπότροπον κακῶν,
43	ἰὼ γαῖα μαῖα,
45	μωμένα μʼ ἰάλλει
46	δύσθεος γυνά. φοβοῦ-
47	μαι δʼ ἔπος τόδʼ ἐκβαλεῖν.
48	τί γὰρ λύτρον πεσόντος αἵματος πέδοι;
49	ἰὼ πάνοιζυς ἑστία,
50	ἰὼ κατασκαφαὶ δόμων.
51	ἀνήλιοι βροτοστυγεῖς
52	δνόφοι καλύπτουσι δόμους
53	δεσποτῶν θανάτοισι.
55	σέβας δʼ ἄμαχον ἀδάματον ἀπόλεμον τὸ πρὶν
56	διʼ ὤτων φρενός τε
57	δαμίας περαῖνον
58	νῦν ἀφίσταται. φοβεῖ-
59	ται δέ τις. τὸ δʼ εὐτυχεῖν,
60	τόδʼ ἐν βροτοῖς θεός τε καὶ θεοῦ πλέον.
61	ῥοπὴ δʼ ἐπισκοπεῖ δίκας
62	ταχεῖα τοὺς μὲν ἐν φάει,
63	τὰ δʼ ἐν μεταιχμίῳ σκότου
64	μένει χρονίζοντας ἄχη βρύει ,
65	τοὺς δʼ ἄκραντος ἔχει νύξ.
66	διʼ αἵματʼ ἐκποθένθʼ ὑπὸ χθονὸς τροφοῦ
67	τίτας φόνος πέπηγεν οὐ διαρρύδαν.
68	διαλγὴς δʼ ἄτα διαφέρει
70	τὸν αἴτιον παναρκέτας νόσου βρύειν.
71	θιγόντι δʼ οὔτι νυμφικῶν ἑδωλίων
72	ἄκος, πόροι τε πάντες ἐκ μιᾶς ὁδοῦ
73	προ βαίνοντες τὸν χερομυσῆ
74	φόνον καθαίροντες ἴθυσαν μάταν.
75	ἐμοὶ δʼ —ἀνάγκαν γὰρ ἀμφίπτολιν
76	θεοὶ προσήνεγκαν· ʽἐκ γὰρ οἴκων
77	πατρῴων δούλιόν μʼ ἐσᾶγον αἶσαν̓—
78	δίκαια καὶ μὴ δίκαια ἀρχὰς πρέπον
80	βίᾳ φρενῶν αἰνέσαι
81	πικρὸν στύγος κρατούσῃ.
82	δακρύω δʼ ὑφʼ εἱμάτων
83	ματαίοισι δεσποτᾶν
83b	τύχαις, κρυφαίοις πένθεσιν παχνουμένη.
84	δμωαὶ γυναῖκες, δωμάτων εὐθήμονες,
85	ἐπεὶ πάρεστε τῆσδε προστροπῆς ἐμοὶ
86	πομποί, γένεσθε τῶνδε σύμβουλοι πέρι·
87	τί φῶ χέουσα τάσδε κηδείους χοάς;
88	πῶς εὔφρονʼ εἴπω, πῶς κατεύξομαι πατρί;
89	πότερα λέγουσα παρὰ φίλης φίλῳ φέρειν
90	γυναικὸς ἀνδρί, τῆς ἐμῆς μητρὸς πάρα;
91	τῶνδʼ οὐ πάρεστι θάρσος, οὐδʼ ἔχω τί φῶ,
92	χέουσα τόνδε πέλανον ἐν τύμβῳ πατρός.
93	ἢ τοῦτο φάσκω τοὔπος, ὡς νόμος βροτοῖς,
94	ἔσθλʼ ἀντιδοῦναι τοῖσι πέμπουσιν τάδε
95	στέφη, δόσιν γε τῶν κακῶν ἐπαξίαν;
96	ἢ σῖγʼ ἀτίμως, ὥσπερ οὖν ἀπώλετο
97	πατήρ, τάδʼ ἐκχέασα, γάποτον χύσιν,
98	στείχω καθάρμαθʼ ὥς τις ἐκπέμψας πάλιν
99	δικοῦσα τεῦχος ἀστρόφοισιν ὄμμασιν;
100	τῆσδʼ ἐστὲ βουλῆς, ὦ φίλαι, μεταίτιαι·
101	κοινὸν γὰρ ἔχθος ἐν δόμοις νομίζομεν.
102	μὴ κεύθετʼ ἔνδον καρδίας φόβῳ τινός.
103	τὸ μόρσιμον γὰρ τόν τʼ ἐλεύθερον μένει
104	καὶ τὸν πρὸς ἄλλης δεσποτούμενον χερός.
105	λέγοις ἄν, εἴ τι τῶνδʼ ἔχοις ὑπέρτερον.
106	αἰδουμένη σοι βωμὸν ὡς τύμβον πατρὸς
107	λέξω, κελεύεις γάρ, τὸν ἐκ φρενὸς λόγον.
108	λέγοις ἄν, ὥσπερ ᾐδέσω τάφον πατρός.
109	φθέγγου χέουσα κεδνὰ τοῖσιν εὔφροσιν.
110	τίνας δὲ τούτους τῶν φίλων προσεννέπω;
111	πρῶτον μὲν αὑτὴν χὤστις Αἴγισθον στυγεῖ.
112	ἐμοί τε καὶ σοί τἄρʼ ἐπεύξομαι τάδε;
113	αὐτὴ σὺ ταῦτα μανθάνουσʼ ἤδη φράσαι.
114	τίνʼ οὖν ἔτʼ ἄλλον τῇδε προστιθῶ στάσει;
115	μέμνησʼ Ὀρέστου, κεἰ θυραῖός ἐσθʼ ὅμως.
116	εὖ τοῦτο, κἀφρένωσας οὐχ ἥκιστά με.
117	τοῖς αἰτίοις νῦν τοῦ φόνου μεμνημένη—
118	τί φῶ; δίδασκʼ ἄπειρον ἐξηγουμένη.
119	ἐλθεῖν τινʼ αὐτοῖς δαίμονʼ ἢ βροτῶν τινα—
120	πότερα δικαστὴν ἢ δικηφόρον λέγεις;
121	ἅπλῶς τι φράζουσʼ, ὅστις ἀνταποκτενεῖ.
122	καὶ ταῦτά μοὐστὶν εὐσεβῆ θεῶν πάρα;
123	πῶς δʼ οὐ τὸν ἐχθρὸν ἀνταμείβεσθαι κακοῖς;
124	κῆρυξ μέγιστε τῶν ἄνω τε καὶ κάτω,
124a	ἄρηξον, Ἑρμῆ χθόνιε, κηρύξας ἐμοὶ
125	τοὺς γῆς ἔνερθε δαίμονας κλύειν ἐμὰς
126	εὐχάς, πατρῴων δωμάτων ἐπισκόπους,
127	καὶ Γαῖαν αὐτήν, ἣ τὰ πάντα τίκτεται,
128	θρέψασά τʼ αὖθις τῶνδε κῦμα λαμβάνει·
129	κἀγὼ χέουσα τάσδε χέρνιβας βροτοῖς
130	λέγω καλοῦσα πατέρʼ, ἐποίκτιρόν τʼ ἐμὲ
131	φίλον τʼ Ὀρέστην· πῶς ἀνάξομεν δόμοις;
132	πεπραμένοι γὰρ νῦν γέ πως ἀλώμεθα
133	πρὸς τῆς τεκούσης, ἄνδρα δʼ ἀντηλλάξατο
134	Αἴγισθον, ὅσπερ σοῦ φόνου μεταίτιος.
135	κἀγὼ μὲν ἀντίδουλος· ἐκ δὲ χρημάτων
136	φεύγων Ὀρέστης ἐστίν, οἱ δʼ ὑπερκόπως
137	ἐν τοῖσι σοῖς πόνοισι χλίουσιν μέγα.
138	ἐλθεῖν δʼ Ὀρέστην δεῦρο σὺν τύχῃ τινὶ
139	κατεύχομαί σοι, καὶ σὺ κλῦθί μου, πάτερ·
140	αὐτῇ τέ μοι δὸς σωφρονεστέραν πολὺ
141	μητρὸς γενέσθαι χεῖρά τʼ εὐσεβεστέραν.
142	ἡμῖν μὲν εὐχὰς τάσδε, τοῖς δʼ ἐναντίοις
143	λέγω φανῆναί σου, πάτερ, τιμάορον,
144	καὶ τοὺς κτανόντας ἀντικατθανεῖν δίκῃ.
145	ταῦτʼ ἐν μέσῳ τίθημι τῆς καλῆς ἀρᾶς,
146	κείνοις λέγουσα τήνδε τὴν κακὴν ἀράν·
147	ἡμῖν δὲ πομπὸς ἴσθι τῶν ἐσθλῶν ἄνω,
148	σὺν θεοῖσι καὶ γῇ καὶ δίκῃ νικηφόρῳ.
149	τοιαῖσδʼ ἐπʼ εὐχαῖς τάσδʼ ἐπισπένδω χοάς.
150	ὑμᾶς δὲ κωκυτοῖς ἐπανθίζειν νόμος,
151	παιᾶνα τοῦ θανόντος ἐξαυδωμένας.
152	ἵετε δάκρυ καναχὲς ὀλόμενον
153	ὀλομένῳ δεσπότᾳ
154	πρὸς ἔρυμα τόδε κακῶν, κεδνῶν τʼ
155	ἀπότροπον ἄγος ἀπεύχετον
156	κεχυμένων χοᾶν. κλύε δέ μοι, κλύε, σέ-
157	βας ὦ δέσποτʼ, ἐξ ἀμαυρᾶς φρενός.
158	ὀτοτοτοτοτοτοτοῖ,
159	ἴτω τις δορυ-
160	σθενὴς ἀνήρ, ἀναλυτὴρ δόμων,
161	Σκυθικά τʼ ἐν χεροῖν παλίντονʼ
162	ἐν ἔργῳ βέλη ʼπιπάλλων Ἄρης
163	σχέδιά τʼ αὐτόκωπα νωμῶν ξίφη.
164	ἔχει μὲν ἤδη γαπότους χοὰς πατήρ·
165	νέου δὲ μύθου τοῦδε κοινωνήσατε·
166	λέγοις ἄν· ὀρχεῖται δὲ καρδία φόβῳ.
167	ὁρῶ τομαῖον τόνδε βόστρυχον τάφῳ.
168	τίνος ποτʼ ἀνδρός, ἢ βαθυζώνου κόρης;
170	εὐξύμβολον τόδʼ ἐστὶ παντὶ δοξάσαι.
171	πῶς οὖν; παλαιὰ παρὰ νεωτέρας μάθω.
172	οὐκ ἔστιν ὅστις πλὴν ἐμοῦ κείραιτό νιν.
173	ἐχθροὶ γὰρ οἷς προσῆκε πενθῆσαι τριχί.
174	καὶ μὴν ὅδʼ ἐστὶ κάρτʼ ἰδεῖν ὁμόπτερος—
175	ποίαις ἐθείραις; τοῦτο γὰρ θέλω μαθεῖν.
176	αὐτοῖσιν ἡμῖν κάρτα προσφερὴς ἰδεῖν.
177	μῶν οὖν Ὀρέστου κρύβδα δῶρον ἦν τόδε;
178	μάλιστʼ ἐκείνου βοστρύχοις προσείδεται.
179	καὶ πῶς ἐκεῖνος δεῦρʼ ἐτόλμησεν μολεῖν;
180	ἔπεμψε χαίτην κουρίμην χάριν πατρός.
181	οὐχ ἧσσον εὐδάκρυτά μοι λέγεις τάδε,
182	εἰ τῆσδε χώρας μήποτε ψαύσει ποδί.
183	κἀμοὶ προσέστη καρδίας κλυδώνιον
184	χολῆς, ἐπαίσθην δʼ ὡς διανταίῳ βέλει·
185	ἐξ ὀμμάτων δὲ δίψιοι πίπτουσί μοι
186	σταγόνες ἄφρακτοι δυσχίμου πλημμυρίδος,
187	πλόκαμον ἰδούσῃ τόνδε· πῶς γὰρ ἐλπίσω
188	ἀστῶν τινʼ ἄλλον τῆσδε δεσπόζειν φόβης;
189	ἀλλʼ οὐδὲ μήν νιν ἡ κτανοῦσʼ ἐκείρατο,
190	ἐμὴ δὲ μήτηρ, οὐδαμῶς ἐπώνυμον
191	φρόνημα παισὶ δύσθεον πεπαμένη.
192	ἐγὼ δʼ ὅπως μὲν ἄντικρυς τάδʼ αἰνέσω,
193	εἶναι τόδʼ ἀγλάισμά μοι τοῦ φιλτάτου
194	βροτῶν Ὀρέστου—σαίνομαι δʼ ὑπʼ ἐλπίδος.
195	φεῦ.
195b	εἴθʼ εἶχε φωνὴν εὔφρονʼ ἀγγέλου δίκην,
196	ὅπως δίφροντις οὖσα μὴ ʼκινυσσόμην,
197	ἀλλʼ εὖ ʼσαφήνει τόνδʼ ἀποπτύσαι πλόκον,
198	εἴπερ γʼ ἀπʼ ἐχθροῦ κρατὸς ἦν τετμημένος,
199	ἢ ξυγγενὴς ὢν εἶχε συμπενθεῖν ἐμοὶ
200	ἄγαλμα τύμβου τοῦδε καὶ τιμὴν πατρός.
201	ἀλλʼ εἰδότας μὲν τοὺς θεοὺς καλούμεθα,
202	οἵοισιν ἐν χειμῶσι ναυτίλων δίκην
203	στροβούμεθʼ· εἰ δὲ χρὴ τυχεῖν σωτηρίας,
204	σμικροῦ γένοιτʼ ἂν σπέρματος μέγας πυθμήν.
205	καὶ μὴν στίβοι γε, δεύτερον τεκμήριον,
206	ποδῶν ὅμοιοι τοῖς τʼ ἐμοῖσιν ἐμφερεῖς—
207	καὶ γὰρ δύʼ ἐστὸν τώδε περιγραφὰ ποδοῖν,
208	αὐτοῦ τʼ ἐκείνου καὶ συνεμπόρου τινός.
209	πτέρναι τενόντων θʼ ὑπογραφαὶ μετρούμεναι
210	εἰς ταὐτὸ συμβαίνουσι τοῖς ἐμοῖς στίβοις.
211	πάρεστι δʼ ὠδὶς καὶ φρενῶν καταφθορά.
212	εὔχου τὰ λοιπά, τοῖς θεοῖς τελεσφόρους
213	εὐχὰς ἐπαγγέλλουσα, τυγχάνειν καλῶς.
214	ἐπεὶ τί νῦν ἕκατι δαιμόνων κυρῶ;
215	εἰς ὄψιν ἥκεις ὧνπερ ἐξηύχου πάλαι.
216	καὶ τίνα σύνοισθά μοι καλουμένῃ βροτῶν;
217	σύνοιδʼ Ὀρέστην πολλά σʼ ἐκπαγλουμένην.
218	καὶ πρὸς τί δῆτα τυγχάνω κατευγμάτων;
219	ὅδʼ εἰμί· μὴ μάτευʼ ἐμοῦ μᾶλλον φίλον.
220	ἀλλʼ ἦ δόλον τινʼ, ὦ ξένʼ, ἀμφί μοι πλέκεις;
221	αὐτὸς καθʼ αὑτοῦ τἄρα μηχανορραφῶ.
222	ἀλλʼ ἐν κακοῖσι τοῖς ἐμοῖς γελᾶν θέλεις.
223	κἀν τοῖς ἐμοῖς ἄρʼ, εἴπερ ἔν γε τοῖσι σοῖς
224	ὡς ὄντʼ Ὀρέστην τάδε σʼ ἐγὼ προσεννέπω;
225	αὐτὸν μὲν οὖν ὁρῶσα δυσμαθεῖς ἐμέ·
226	κουρὰν δʼ ἰδοῦσα τήνδε κηδείου τριχὸς
228	ἰχνοσκοποῦσά τʼ ἐν στίβοισι τοῖς ἐμοῖς
227	ἀνεπτερώθης κἀδόκεις ὁρᾶν ἐμέ.
230	σκέψαι τομῇ προσθεῖσα βόστρυχον τριχὸς
229	σαυτῆς ἀδελφοῦ σύμμετρον τὠμῷ κάρᾳ.
231	ἰδοῦ δʼ ὕφασμα τοῦτο, σῆς ἔργον χερός,
232	σπάθης τε πληγὰς ἠδὲ θήρειον γραφήν.
233	ἔνδον γενοῦ, χαρᾷ δὲ μὴ ʼκπλαγῇς φρένας·
234	τοὺς φιλτάτους γὰρ οἶδα νῷν ὄντας πικρούς.
235	ὦ φίλτατον μέλημα δώμασιν πατρός,
236	δακρυτὸς ἐλπὶς σπέρματος σωτηρίου,
237	ἀλκῇ πεποιθὼς δῶμʼ ἀνακτήσῃ πατρός.
238	ὦ τερπνὸν ὄμμα τέσσαρας μοίρας ἔχον
239	ἐμοί· προσαυδᾶν δʼ ἐστʼ ἀναγκαίως ἔχον
240	πατέρα τε, καὶ τὸ μητρὸς ἐς σέ μοι ῥέπει
241	στέργηθρον· ἡ δὲ πανδίκως ἐχθαίρεται·
242	καὶ τῆς τυθείσης νηλεῶς ὁμοσπόρου·
243	πιστὸς δʼ ἀδελφὸς ἦσθʼ, ἐμοὶ σέβας φέρων
244	μόνος· Κράτος τε καὶ Δίκη σὺν τῷ τρίτῳ
245	πάντων μεγίστῳ Ζηνὶ συγγένοιτό σοι.
246	Ζεῦ Ζεῦ, θεωρὸς τῶνδε πραγμάτων γενοῦ·
247	ἰδοῦ δὲ γένναν εὖνιν αἰετοῦ πατρός,
248	θανόντος ἐν πλεκταῖσι καὶ σπειράμασιν
249	δεινῆς ἐχίδνης. τοὺς δʼ ἀπωρφανισμένους
250	νῆστις πιέζει λιμός· οὐ γὰρ ἐντελεῖς
251	θήραν πατρῴαν προσφέρειν σκηνήμασιν.
252	οὕτω δὲ κἀμὲ τήνδε τʼ, Ἠλέκτραν λέγω,
253	ἰδεῖν πάρεστί σοι, πατροστερῆ γόνον,
254	ἄμφω φυγὴν ἔχοντε τὴν αὐτὴν δόμων.
255	καὶ τοῦ θυτῆρος καί σε τιμῶντος μέγα
256	πατρὸς νεοσσοὺς τούσδʼ ἀποφθείρας πόθεν
257	ἕξεις ὁμοίας χειρὸς εὔθοινον γέρας;
258	οὔτʼ αἰετοῦ γένεθλʼ ἀποφθείρας, πάλιν
259	πέμπειν ἔχοις ἂν σήματʼ εὐπιθῆ βροτοῖς·
260	οὔτʼ ἀρχικός σοι πᾶς ὅδʼ αὐανθεὶς πυθμὴν
261	βωμοῖς ἀρήξει βουθύτοις ἐν ἤμασιν.
262	κόμιζʼ, ἀπὸ σμικροῦ δʼ ἂν ἄρειας μέγαν
263	δόμον, δοκοῦντα κάρτα νῦν πεπτωκέναι.
264	ὦ παῖδες, ὦ σωτῆρες ἑστίας πατρός,
265	σιγᾶθʼ, ὅπως μὴ πεύσεταί τις, ὦ τέκνα,
266	γλώσσης χάριν δὲ πάντʼ ἀπαγγείλῃ τάδε
267	πρὸς τοὺς κρατοῦντας· οὓς ἴδοιμʼ ἐγώ ποτε
268	θανόντας ἐν κηκῖδι πισσήρει φλογός.
269	οὔτοι προδώσει Λοξίου μεγασθενὴς
270	χρησμὸς κελεύων τόνδε κίνδυνον περᾶν,
271	κἀξορθιάζων πολλὰ καὶ δυσχειμέρους
272	ἄτας ὑφʼ ἧπαρ θερμὸν ἐξαυδώμενος,
273	εἰ μὴ μέτειμι τοῦ πατρὸς τοὺς αἰτίους·
274	τρόπον τὸν αὐτὸν ἀνταποκτεῖναι λέγων,
275	ἀποχρημάτοισι ζημίαις ταυρούμενον·
276	αὐτὸν δʼ ἔφασκε τῇ φίλῃ ψυχῇ τάδε
277	τείσειν μʼ ἔχοντα πολλὰ δυστερπῆ κακά.
278	τὰ μὲν γὰρ ἐκ γῆς δυσφρόνων μηνίματα
279	βροτοῖς πιφαύσκων εἶπε, τὰς δʼ αἰνῶν νόσους,
280	σαρκῶν ἐπαμβατῆρας ἀγρίαις γνάθοις
281	λειχῆνας ἐξέσθοντας ἀρχαίαν φύσιν·
282	λευκὰς δὲ κόρσας τῇδʼ ἐπαντέλλειν νόσῳ·
283	ἄλλας τʼ ἐφώνει προσβολάς Ἐρινύων
284	ἐκ τῶν πατρῴων αἱμάτων τελουμένας·
285	τὸ γὰρ σκοτεινὸν τῶν ἐνερτέρων βέλος
286	ἐκ προστροπαίων ἐν γένει πεπτωκότων,
287	καὶ λύσσα καὶ μάταιος ἐκ νυκτῶν φόβος
288	ὁρῶντα λαμπρὸν ἐν σκότῳ νωμῶντʼ ὀφρὺν
289	κινεῖ, ταράσσει, καὶ διώκεσθαι πόλεως
290	χαλκηλάτῳ πλάστιγγι λυμανθὲν δέμας.
291	καὶ τοῖς τοιούτοις οὔτε κρατῆρος μέρος
292	εἶναι μετασχεῖν, οὐ φιλοσπόνδου λιβός,
293	βωμῶν τʼ ἀπείργειν οὐχ ὁρωμένην πατρὸς
294	μῆνιν· δέχεσθαι δʼ οὔτε συλλύειν τινά.
295	πάντων δʼ ἄτιμον κἄφιλον θνῄσκειν χρόνῳ
296	κακῶς ταριχευθέντα παμφθάρτῳ μόρῳ.
297	τοιοῖσδε χρησμοῖς ἆρα χρὴ πεποιθέναι;
298	κεἰ μὴ πέποιθα, τοὔργον ἔστʼ ἐργαστέον.
299	πολλοὶ γὰρ εἰς ἓν συμπίτνουσιν ἵμεροι,
300	θεοῦ τʼ ἐφετμαὶ καὶ πατρὸς πένθος μέγα,
301	καὶ πρὸς πιέζει χρημάτων ἀχηνία,
302	τὸ μὴ πολίτας εὐκλεεστάτους βροτῶν,
303	Τροίας ἀναστατῆρας εὐδόξῳ φρενί,
304	δυοῖν γυναικοῖν ὧδʼ ὑπηκόους πέλειν.
305	θήλεια γὰρ φρήν· εἰ δὲ μή, τάχʼ εἴσεται.
306	ἀλλʼ ὦ μεγάλαι Μοῖραι, Διόθεν
307	τῇδε τελευτᾶν,
308	τὸ δίκαιον μεταβαίνει.
309	ἀντὶ μὲν ἐχθρᾶς γλώσσης ἐχθρὰ
310	γλῶσσα τελείσθω· τοὐφειλόμενον
311	πράσσουσα Δίκη μέγʼ ἀυτεῖ·
312	ἀντὶ δὲ πληγῆς φονίας φονίαν
313	πληγὴν τινέτω. δράσαντι παθεῖν,
314	τριγέρων μῦθος τάδε φωνεῖ.
315	ὦ πάτερ αἰνόπατερ, τί σοι
316	φάμενος ἢ τί ῥέξας
317	τύχοιμʼ ἂν ἕκαθεν οὐρίσας,
318	ἔνθα σʼ ἔχουσιν εὐναί,
319	σκότῳ φάος ἀντίμοι-
320	ρον; χάριτες δʼ ὁμοίως
321	κέκληνται γόος εὐκλεὴς
322	προσθοδόμοις Ἀτρείδαις.
323	τέκνον, φρόνημα τοῦ
324	θανόντος οὐ δαμάζει
325	πυρὸς ἡ μαλερὰ γνάθος,
326	φαίνει δʼ ὕστερον ὀργάς·
327	ὀτοτύζεται δʼ ὁ θνῄσκων,
328	ἀναφαίνεται δʼ ὁ βλάπτων.
329	πατέρων τε καὶ τεκόντων
330	γόος ἔνδικος ματεύει
331	τὸ πᾶν ἀμφιλαφής ταραχθείς.
332	κλῦθὶ νυν, ὦ πάτερ, ἐν μέρει
333	πολυδάκρυτα πένθη.
334	δίπαις τοί σʼ ἐπιτύμβιος
335	θρῆνος ἀναστενάζει.
336	τάφος δʼ ἱκέτας δέδεκται
337	φυγάδας θʼ ὁμοίως.
338	τί τῶνδʼ εὖ, τί δʼ ἄτερ κακῶν;
339	οὐκ ἀτρίακτος ἄτα;
340	ἀλλʼ ἔτʼ ἂν ἐκ τῶνδε θεὸς χρῄζων
341	θείη κελάδους εὐφθογγοτέρους·
342	ἀντὶ δὲ θρήνων ἐπιτυμβιδίων
343	παιὰν μελάθροις ἐν βασιλείοις
344	νεοκρᾶτα φίλον κομίσειεν.
345	εἰ γὰρ ὑπʼ Ἰλίῳ
346	πρός τινος Λυκίων, πάτερ,
347	δορίτμητος κατηναρίσθης·
348	λιπὼν ἂν εὔκλειαν ἐν δόμοισι
349	τέκνων τʼ ἐν κελεύθοις
350	ἐπιστρεπτὸν αἰῶ
351	κτίσας πολύχωστον ἂν εἶχες
352	τάφον διαποντίου γᾶς
353	δώμασιν εὐφόρητον,
354	φίλος φίλοισι τοῖς
355	ἐκεῖ καλῶς θανοῦσιν
356	κατὰ χθονὸς ἐμπρέπων
357	σεμνότιμος ἀνάκτωρ,
358	πρόπολός τε τῶν μεγίστων
359	χθονίων ἐκεῖ τυράννων·
360	βασιλεὺς γὰρ ἦσθʼ, ὄφρʼ ἔζης,
361	μόριμον λάχος πιπλάντων
362	χεροῖν πεισίβροτόν τε βάκτρον.
363	μηδʼ ὑπὸ Τρωίας
364	τείχεσι φθίμενος, πάτερ,
365	μετʼ ἄλλῳ δουρικμῆτι λαῷ
366	παρὰ Σκαμάνδρου πόρον τεθάφθαι.
367	πάρος δʼ οἱ κτανόντες
368	νιν οὕτως δαμῆναι
369	φίλοις , θανατηφόρον αἶσαν
370	πρόσω τινὰ πυνθάνεσθαι
371	τῶνδε πόνων ἄπειρον.
372	ταῦτα μέν, ὦ παῖ, κρείσσονα χρυσοῦ,
373	μεγάλης δὲ τύχης καὶ ὑπερβορέου
374	μείζονα φωνεῖς· δύνασαι γάρ.
375	ἀλλὰ διπλῆς γὰρ τῆσδε μαράγνης
376	δοῦπος ἱκνεῖται· τῶν μὲν ἀρωγοὶ
377	κατὰ γῆς ἤδη, τῶν δὲ κρατούντων
378	χέρες οὐχ ὅσιαι στυγερῶν τούτων·
379	παισὶ δὲ μᾶλλον γεγένηται.
380	τοῦτο διαμπερὲς οὖς
381	ἵκεθʼ ἅπερ τι βέλος.
382	Ζεῦ Ζεῦ, κάτωθεν ἀμπέμπων
383	ὑστερόποινον ἄταν
384	βροτῶν τλάμονι καὶ πανούργῳ
385	χειρὶ—τοκεῦσι δʼ ὅμως τελεῖται.
386	ἐφυμνῆσαι γένοιτό μοι πυκά-
387	εντʼ ὀλολυγμὸν ἀνδρὸς
388	θεινομένου, γυναικός τʼ
389	ὀλλυμένας· τί γὰρ κεύθω φρενὸς οἷον ἔμπας
390	ποτᾶται; πάροιθεν δὲ πρῴρας
391	δριμὺς ἄηται κραδίας
392	θυμὸς ἔγκοτον στύγος.
394	καί πότʼ ἂν ἀμφιθαλὴς
395	Ζεὺς ἐπὶ χεῖρα βάλοι,
396	φεῦ φεῦ, κάρανα δαΐξας;
397	πιστὰ γένοιτο χώρᾳ.
398	δίκαν δʼ ἐξ ἀδίκων ἀπαιτῶ.
399	κλῦτε δὲ Γᾶ χθονίων τε τιμαί.
400	ἀλλὰ νόμος μὲν φονίας σταγόνας
401	χυμένας ἐς πέδον ἄλλο προσαιτεῖν
402	αἷμα. βοᾷ γὰρ λοιγὸς Ἐρινὺν
403	παρὰ τῶν πρότερον φθιμένων ἄτην
404	ἑτέραν ἐπάγουσαν ἐπʼ ἄτῃ.
405	πόποι δὴ νερτέρων τυραννίδες,
406	ἴδετε πολυκρατεῖς Ἀραὶ φθινομένων,
407	ἴδεσθʼ Ἀτρειδᾶν τὰ λοίπʼ ἀμηχάνως
408	ἔχοντα καὶ δωμάτων
409	ἄτιμα. πᾷ τις τράποιτʼ ἄν, ὦ Ζεῦ;
410	πέπαλται δαὖτὲ μοι φίλον κέαρ
411	τόνδε κλύουσαν οἶκτον
412	καὶ τότε μὲν δύσελπις,
413	σπλάγχνα δέ μοι κελαινοῦ-
414	ται πρὸς ἔπος κλυούσᾳ.
415	ὅταν δʼ αὖτʼ ἐπʼ ἀλκῆς ἐπάρῃ μʼ 
416	ἐλπὶς , ἀπέστασεν ἄχος
417	προσφανεῖσά μοι καλῶς.
418	τί δʼ ἂν φάντες τύχοιμεν ἢ τά περ
419	πάθομεν ἄχεα πρός γε τῶν τεκομένων;
420	πάρεστι σαίνειν, τὰ δʼ οὔτι θέλγεται.
421	λύκος γὰρ ὥστʼ ὠμόφρων
422	ἄσαντος ἐκ ματρός ἐστι θυμός.
423	ἔκοψα κομμὸν Ἄριον ἔν τε Κισσίας
424	νόμοις ἰηλεμιστρίας,
425	ἀπριγδόπληκτα πολυπλάνητα δʼ ἦν ἰδεῖν
426	ἐπασσυτεροτριβῆ τὰ χερὸς ὀρέγματα
427	ἄνωθεν ἀνέκαθεν, κτύπῳ δʼ ἐπερρόθει
428	κροτητὸν ἀμὸν καὶ πανάθλιον κάρα.
429	ἰὼ ἰὼ δαΐα
430	πάντολμε μᾶτερ, δαΐαις ἐν ἐκφοραῖς
431	ἄνευ πολιτᾶν ἄνακτʼ,
432	ἄνευ δὲ πενθημάτων
433	ἔτλας ἀνοίμωκτον ἄνδρα θάψαι.
434	τὸ πᾶν ἀτίμως ἔλεξας, οἴμοι.
435	πατρὸς δʼ ἀτίμωσιν ἆρα τείσει
436	ἕκατι μὲν δαιμόνων,
437	ἕκατι δʼ ἀμᾶν χερῶν;
438	ἔπειτʼ ἐγὼ νοσφίσας ὀλοίμαν.
439	ἐμασχαλίσθη δέ γʼ, ὡς τόδʼ εἰδῇς·
440	ἔπρασσε δʼ, ᾇπέρ νιν ὧδε θάπτει,
441	μόρον κτίσαι μωμένα
442	ἄφερτον αἰῶνι σῷ.
443	κλύεις πατρῴους δύας ἀτίμους.
445	λέγεις πατρῷον μόρον· ἐγὼ δʼ ἀπεστάτουν
446	ἄτιμος, οὐδὲν ἀξία·
447	μυχῷ δʼ ἄφερκτος πολυσινοῦς κυνὸς δίκαν
448	ἑτοιμότερα γέλωτος ἀνέφερον λίβη,
449	χέουσα πολύδακρυν γόον κεκρυμμένα.
450	τοιαῦτʼ ἀκούων ἐν φρεσὶν γράφου ˘ ¯ .
451	διʼ ὤτων δὲ συν-
452	τέτραινε μῦθον ἡσύχῳ φρενῶν βάσει.
453	τὰ μὲν γὰρ οὕτως ἔχει,
454	τὰ δʼ αὐτὸς ὄργα μαθεῖν.
455	πρέπει δʼ ἀκάμπτῳ μένει καθήκειν.
456	σὲ τοι λέγω, ξυγγενοῦ, πάτερ, φίλοις.
457	ἐγὼ δʼ ἐπιφθέγγομαι κεκλαυμένα.
458	στάσις δὲ πάγκοινος ἅδʼ ἐπιρροθεῖ·
459	ἄκουσον ἐς φάος μολών,
460	ξὺν δὲ γενοῦ πρὸς ἐχθρούς.
461	Ἄρης Ἄρει ξυμβαλεῖ, Δίκᾳ Δίκα.
462	ἰὼ θεοί, κραίνετʼ ἐνδίκως δίκας. 
463	τρόμος μʼ ὑφέρπει κλύουσαν εὐγμάτων.
464	τὸ μόρσιμον μένει πάλαι,
465	εὐχομένοις δʼ ἂν ἔλθοι.
466	ὦ πόνος ἐγγενὴς
467	καὶ παράμουσος Ἄτας
468	αἱματόεσσα πλαγά.
469	ἰὼ δύστονʼ ἄφερτα κήδη·
470	ἰὼ δυσκατάπαυστον ἄλγος.
471	δώμασιν ἔμμοτον
472	τῶνδʼ ἄκος, οὐδʼ ἀπʼ ἄλλων
473	ἔκτοθεν, ἀλλʼ ἀπʼ αὐτῶν,
474	διʼ ὠμὰν ἔριν αἱματηράν.
475	θεῶν τῶν κατὰ γᾶς ὅδʼ ὕμνος.
476	ἀλλὰ κλύοντες, μάκαρες χθόνιοι,
477	τῆσδε κατευχῆς πέμπετʼ ἀρωγὴν
478	παισὶν προφρόνως ἐπὶ νίκῃ.
479	πάτερ, τρόποισιν οὐ τυραννικοῖς θανών,
480	αἰτουμένῳ μοι δὸς κράτος τῶν σῶν δόμων.
481	κἀγώ, πάτερ, τοιάνδε σου χρείαν ἔχω,
482	φυγεῖν μέγαν προσθεῖσαν Αἰγίσθῳ φθόρον .
483	οὕτω γὰρ ἄν σοι δαῖτες ἔννομοι βροτῶν
484	κτιζοίατʼ· εἰ δὲ μή, παρʼ εὐδείπνοις ἔσῃ
485	ἄτιμος ἐμπύροισι κνισωτοῖς χθονός.
486	κἀγὼ χοάς σοι τῆς ἐμῆς παγκληρίας
487	οἴσω πατρῴων ἐκ δόμων γαμηλίους·
488	πάντων δὲ πρῶτον τόνδε πρεσβεύσω τάφον.
489	ὦ Γαῖʼ, ἄνες μοι πατέρʼ ἐποπτεῦσαι μάχην.
490	ὦ Περσέφασσα, δὸς δʼ ἔτʼ εὔμορφον κράτος.
491	μέμνησο λουτρῶν οἷς ἐνοσφίσθης, πάτερ.
492	μέμνησο δʼ ἀμφίβληστρον ὡς ἐκαίνισαν.
493	πέδαις δʼ ἀχαλκεύτοις ἐθηρεύθης, πάτερ.
494	αἰσχρῶς τε βουλευτοῖσιν ἐν καλύμμασιν.
495	ἆρʼ ἐξεγείρῃ τοῖσδʼ ὀνείδεσιν, πάτερ;
496	ἆρʼ ὀρθὸν αἴρεις φίλτατον τὸ σὸν κάρα;
497	ἤτοι δίκην ἴαλλε σύμμαχον φίλοις,
498	ἢ τὰς ὁμοίας ἀντίδος λαβὰς λαβεῖν,
499	εἴπερ κρατηθείς γʼ ἀντινικῆσαι θέλεις.
500	καὶ τῆσδʼ ἄκουσον λοισθίου βοῆς, πάτερ,
501	ἰδὼν νεοσσοὺς τούσδʼ ἐφημένους τάφῳ·
502	οἴκτιρε θῆλυν ἄρσενός θʼ ὁμοῦ γόνον,
503	καὶ μὴ ʼξαλείψῃς σπέρμα Πελοπιδῶν τόδε
504	οὕτω γὰρ οὐ τέθνηκας οὐδὲ περ θανών·
505	παῖδες γὰρ ἀνδρὶ κληδόνες σωτήριοι
506	θανόντι· φελλοὶ δʼ ὣς ἄγουσι δίκτυον,
507	τὸν ἐκ βυθοῦ κλωστῆρα σῴζοντες λίνου.
508	ἄκουʼ, ὑπὲρ σοῦ τοιάδʼ ἔστʼ ὀδύρματα.
509	αὐτὸς δὲ σῴζῃ τόνδε τιμήσας λόγον.
510	καὶ μὴν ἀμεμφῆ τόνδʼ ἐτείνατον λόγον,
511	τίμημα τύμβου τῆς ἀνοιμώκτου τύχης.
512	τὰ δʼ ἄλλʼ, ἐπειδὴ δρᾶν κατώρθωσαι φρενί,
513	ἔρδοις ἂν ἤδη δαίμονος πειρώμενος.
514	ἔσται· πυθέσθαι δʼ οὐδέν ἐστʼ ἔξω δρόμου,
515	πόθεν χοὰς ἔπεμψεν, ἐκ τίνος λόγου
516	μεθύστερον τιμῶσʼ ἀνήκεστον πάθος;
517	θανόντι δʼ οὐ φρονοῦντι δειλαία χάρις
518	ἐπέμπετʼ· οὐκ ἔχοιμʼ ἂν εἰκάσαι τόδε.
519	τὰ δῶρα μείω δʼ ἐστὶ τῆς ἁμαρτίας.
520	τὰ πάντα γάρ τις ἐκχέας ἀνθʼ αἵματος
521	ἑνός, μάτην ὁ μόχθος· ὧδʼ ἔχει λόγος.
522	θέλοντι δʼ, εἴπερ οἶσθʼ, ἐμοὶ φράσον τάδε.
523	οἶδʼ, ὦ τέκνον, παρῆ γάρ· ἔκ τʼ ὀνειράτων
524	καὶ νυκτιπλάγκτων δειμάτων πεπαλμένη
525	χοὰς ἔπεμψε τάσδε δύσθεος γυνή.
526	ἦ καὶ πέπυσθε τοὔναρ, ὥστʼ ὀρθῶς φράσαι;
527	τεκεῖν δράκοντʼ ἔδοξεν, ὡς αὐτὴ λέγει.
528	καὶ ποῖ τελευτᾷ καὶ καρανοῦται λόγος;
529	ἐν σπαργάνοισι παιδὸς ὁρμίσαι δίκην.
530	τίνος βορᾶς χρῄζοντα, νεογενὲς δάκος;
531	αὐτὴ προσέσχε μαζὸν ἐν τὠνείρατι.
532	καὶ πῶς ἄτρωτον οὖθαρ ἦν ὑπὸ στύγους;
533	ὥστʼ ἐν γάλακτι θρόμβον αἵματος σπάσαι.
534	οὔτοι μάταιον· ἀνδρὸς ὄψανον πέλει.
535	ἡ δʼ ἐξ ὕπνου κέκλαγγεν ἐπτοημένη.
536	πολλοὶ δʼ ἀνῇθον, ἐκτυφλωθέντες σκότῳ,
537	λαμπτῆρες ἐν δόμοισι δεσποίνης χάριν·
538	πέμπει τʼ ἔπειτα τάσδε κηδείους χοάς,
539	ἄκος τομαῖον ἐλπίσασα πημάτων.
540	ἀλλʼ εὔχομαι γῇ τῇδε καὶ πατρὸς τάφῳ
541	τοὔνειρον εἶναι τοῦτʼ ἐμοὶ τελεσφόρον.
542	κρίνω δέ τοί νιν ὥστε συγκόλλως ἔχειν.
543	εἰ γὰρ τὸν αὐτὸν χῶρον ἐκλιπὼν ἐμοὶ
544	οὕφις ἐμοῖσι σπαργάνοις ὡπλίζετο,
545	καὶ μαστὸν ἀμφέχασκʼ ἐμὸν θρεπτήριον,
546	θρόμβῳ δʼ ἔμειξεν αἵματος φίλον γάλα,
547	ἡ δʼ ἀμφὶ τάρβει τῷδʼ ἐπῴμωξεν πάθει,
548	δεῖ τοί νιν, ὡς ἔθρεψεν ἔκπαγλον τέρας,
549	θανεῖν βιαίως· ἐκδρακοντωθεὶς δʼ ἐγὼ
550	κτείνω νιν, ὡς τοὔνειρον ἐννέπει τόδε.
551	τερασκόπον δὴ τῶνδέ σʼ αἱροῦμαι πέρι.
552	γένοιτο δʼ οὕτως. τἄλλα δʼ ἐξηγοῦ φίλοις,
553	τοὺς μέν τι ποιεῖν, τοὺς δὲ μή τι δρᾶν λέγων.
554	ἁπλοῦς ὁ μῦθος· τήνδε μὲν στείχειν ἔσω,
555	αἰνῶ δὲ κρύπτειν τάσδε συνθήκας ἐμάς,
556	ὡς ἂν δόλῳ κτείναντες ἄνδρα τίμιον
557	δόλοισι καὶ ληφθῶσιν ἐν ταὐτῷ βρόχῳ
558	θανόντες, καὶ Λοξίας ἐφήμισεν,
559	ἄναξ Ἀπόλλων, μάντις ἀψευδὴς τὸ πρίν.
560	ξένῳ γὰρ εἰκώς, παντελῆ σαγὴν ἔχων,
561	ἥξω σὺν ἀνδρὶ τῷδʼ ἐφʼ ἑρκείους πύλας
562	Πυλάδῃ, ξένος τε καὶ δορύξενος δόμων.
563	ἄμφω δὲ φωνὴν ἥσομεν Παρνησσίδα,
564	γλώσσης ἀυτὴν Φωκίδος μιμουμένω.
565	καὶ δὴ θυρωρῶν οὔτις ἂν φαιδρᾷ φρενὶ
566	δέξαιτʼ, ἐπειδὴ δαιμονᾷ δόμος κακοῖς·
567	μενοῦμεν οὕτως ὥστʼ ἐπεικάζειν τινὰ
568	δόμους παραστείχοντα καὶ τάδʼ ἐννέπειν·
569	τί δὴ πύλαισι τὸν ἱκέτην ἀπείργεται
570	Αἴγισθος, εἴπερ οἶδεν ἔνδημος παρών;
571	εἰ δʼ οὖν ἀμείψω βαλὸν ἑρκείων πυλῶν
572	κἀκεῖνον ἐν θρόνοισιν εὑρήσω πατρός,
573	ἢ καὶ μολὼν ἔπειτά μοι κατὰ στόμα
574	ἀρεῖ, σάφʼ ἴσθι, καὶ κατʼ ὀφθαλμοὺς βαλεῖ,
575	πρὶν αὐτὸν εἰπεῖν ποδαπὸς ὁ ξένος; νεκρὸν
576	θήσω, ποδώκει περιβαλὼν χαλκεύματι.
577	φόνου δʼ Ἐρινὺς οὐχ ὑπεσπανισμένη
578	ἄκρατον αἷμα πίεται τρίτην πόσιν.
579	νῦν οὖν σὺ μὲν φύλασσε τἀν οἴκῳ καλῶς,
580	ὅπως ἂν ἀρτίκολλα συμβαίνῃ τάδε·
581	ὑμῖν δʼ ἐπαινῶ γλῶσσαν εὔφημον φέρειν,
582	σιγᾶν θʼ ὅπου δεῖ καὶ λέγειν τὰ καίρια.
583	τὰ δʼ ἄλλα τούτῳ δεῦρʼ ἐποπτεῦσαι λέγω,
584	ξιφηφόρους ἀγῶνας ὀρθώσαντί μοι.
585	πολλὰ μὲν γᾶ τρέφει
586	δεινὰ καὶ δειμάτων ἄχη,
587	πόντιαί τʼ ἀγκάλαι κνωδάλων
588	ἀνταίων βρύουσι·
589	πλάθουσι βλαστοῦσι καὶ πεδαίχμιοι
590	λαμπάδες πεδάοροι,
591	πτανά τε καὶ πεδοβά-
592	μονα κἀνεμοέντʼ ἂν
593	αἰγίδων φράσαι κότον.
594	ἀλλʼ ὑπέρτολμον ἀν-
595	δρὸς φρόνημα τίς λέγοι
596	καὶ γυναικῶν φρεσὶν τλαμόνων καὶ 
597	παντόλμους ἔρωτας
598	ἄταισι συννόμους βροτῶν;
599	ξυζύγους δʼ ὁμαυλίας
599b	θηλυκρατὴς ἀπέρω-
600	τος ἔρως παρανικᾷ
601	κνωδάλων τε καὶ βροτῶν.
602	ἴστω δʼ, ὅστις οὐχ ὑπόπτερος
603	φροντίσιν, δαεὶς
604	τὰν ἁ παιδολυ-
605	μὰς τάλαινα Θεστιὰς μήσατο
606	πυρδαῆτιν πρόνοιαν,
607	καταίθουσα παιδὸς δαφοινὸν
608	δαλὸν ἥλικʼ, ἐπεὶ μολὼν
609	ματρόθεν κελάδησε,
610	ξύμμετρόν τε διαὶ βίου
611	μοιρόκραντον ἐς ἆμαρ.
612	ἄλλαν δεῖ τινʼ ἐν λόγοις στυγεῖν
613	φοινίαν κόραν,
615	ἅτʼ ἐχθρῶν ὑπαὶ
616	φῶτʼ ἀπώλεσεν φίλον Κρητικοῖς
617	χρυσοκμήτοισιν ὅρμοις
618	πιθήσασα δώροισι Μίνω,
619	Νῖσον ἀθανάτας τριχὸς
620	νοσφίσασʼ ἀπροβούλως
621	πνέονθʼ ἁ κυνόφρων ὕπνῳ.
622	κιγχάνει δέ μιν Ἑρμῆς.
623	ἐπεὶ δʼ ἐπεμνασάμαν ἀμειλίχων
624	πόνων, ὁ καιρὸς δὲ δυσφιλὲς γαμή-
625	λευμʼ ἀπεύχετον δόμοις
626	γυναικοβούλους τε μήτιδας φρενῶν
627	ἐπʼ ἀνδρὶ τευχεσφόρῳ,
628	ἐπʼ ἀνδρὶ δᾴοις ἐπεικότως σέβαι.
629	τίω δʼ ἀθέρμαντον ἑστίαν δόμων
630	γυναικείαν τʼ ἄτολμον αἰχμάν.
631	κακῶν δὲ πρεσβεύεται τὸ Λήμνιον
632	λόγῳ· γοᾶται δὲ δὴ πάθος κατά-
633	πτυστον· ᾔκασεν δέ τις
634	τὸ δεινὸν αὖ Λημνίοισι πήμασιν.
635	θεοστυγήτῳ δʼ ἄχει
636	βροτῶν ἀτιμωθὲν οἴχεται γένος.
637	σέβει γὰρ οὔτις τὸ δυσφιλὲς θεοῖς.
638	τί τῶνδʼ οὐκ ἐνδίκως ἀγείρω;
639	τὸ δʼ ἄγχι πλευμόνων ξίφος
640	διανταίαν ὀξυπευκὲς οὐτᾷ
641	διαὶ Δίκας. τὸ μὴ θέμις γὰρ οὖν
642	λὰξ πέδοι πατούμενον, τὸ πᾶν Διὸς
645	σέβας παρεκβάντος οὐ θεμιστῶς.
646	Δίκας δʼ ἐρείδεται πυθμήν·
647	προχαλκεύει δʼ Αἶσα φασγανουργός·
648	τέκνον δʼ ἐπεισφέρει δόμοισιν
650	αἱμάτων παλαιτέρων τίνειν μύσος
651	χρόνῳ κλυτὰ βυσσόφρων Ἐρινύς.
653	παῖ παῖ, θύρας ἄκουσον ἑρκείας κτύπον.
654	τίς ἔνδον, ὦ παῖ, παῖ, μάλʼ αὖθις, ἐν δόμοις;
655	τρίτον τόδʼ ἐκπέραμα δωμάτων καλῶ,
656	εἴπερ φιλόξενʼ ἐστὶν Αἰγίσθου διαί.
657	εἶεν, ἀκούω· ποδαπὸς ὁ ξένος; πόθεν;
658	ἄγγελλε τοῖσι κυρίοισι δωμάτων,
659	πρὸς οὕσπερ ἥκω καὶ φέρω καινοὺς λόγους.
660	τάχυνε δʼ, ὡς καὶ νυκτὸς ἅρμʼ ἐπείγεται
661	σκοτεινόν, ὥρα δʼ ἐμπόρους καθιέναι
662	ἄγκυραν ἐν δόμοισι πανδόκοις ξένων.
663	ἐξελθέτω τις δωμάτων τελεσφόρος
664	γυνὴ τόπαρχος, ἄνδρα δʼ εὐπρεπέστερον·
665	αἰδὼς γὰρ ἐν λεχθεῖσιν οὐκ ἐπαργέμους
666	λόγους τίθησιν· εἶπε θαρσήσας ἀνὴρ
667	πρὸς ἄνδρα κἀσήμηνεν ἐμφανὲς τέκμαρ.
668	ξένοι, λέγοιτʼ ἂν εἴ τι δεῖ· πάρεστι γὰρ
669	ὁποῖά περ δόμοισι τοῖσδʼ ἐπεικότα,
670	καὶ θερμὰ λουτρὰ καὶ πόνων θελκτηρία
671	στρωμνή, δικαίων τʼ ὀμμάτων παρουσία.
672	εἰ δʼ ἄλλο πρᾶξαι δεῖ τι βουλιώτερον,
673	ἀνδρῶν τόδʼ ἐστὶν ἔργον, οἷς κοινώσομεν
674	ξένος μέν εἰμι Δαυλιεὺς ἐκ Φωκέων·
675	στείχοντα δʼ αὐτόφορτον οἰκείᾳ σαγῇ
676	εἰς Ἄργος, ὥσπερ δεῦρʼ ἀπεζύγην πόδα,
677	ἀγνὼς πρὸς ἀγνῶτʼ εἶπε συμβαλὼν ἀνήρ,
678	ἐξιστορήσας καὶ σαφηνίσας ὁδόν,
679	Στροφίος ὁ Φωκεύς· πεύθομαι γὰρ ἐν λόγῳ
680	ἐπείπερ ἄλλως, ὦ ξένʼ, εἰς Ἄργος κίεις,
681	πρὸς τοὺς τεκόντας πανδίκως μεμνημένος
682	τεθνεῶτʼ Ὀρέστην εἰπέ, μηδαμῶς λάθῃ.
683	εἴτʼ οὖν κομίζειν δόξα νικήσει φίλων,
684	εἴτʼ οὖν μέτοικον, εἰς τὸ πᾶν ἀεὶ ξένον,
685	θάπτειν, ἐφετμὰς τάσδε πόρθμευσον πάλιν.
686	νῦν γὰρ λέβητος χαλκέου πλευρώματα
687	σποδὸν κέκευθεν ἀνδρὸς εὖ κεκλαυμένου.
688	τοσαῦτʼ ἀκούσας εἶπον. εἰ δὲ τυγχάνω
689	τοῖς κυρίοισι καὶ προσήκουσιν λέγων
690	οὐκ οἶδα, τὸν τεκόντα δʼ εἰκὸς εἰδέναι.
691	οἲ ʼγώ, κατʼ ἄκρας εἶπας ὡς πορθούμεθα.
692	ὦ δυσπάλαιστε τῶνδε δωμάτων Ἀρά,
693	ὡς πόλλʼ ἐπωπᾷς, κἀκποδὼν εὖ κείμενα
694	τόξοις πρόσωθεν εὐσκόποις χειρουμένη,
695	φίλων ἀποψιλοῖς με τὴν παναθλίαν.
696	καὶ νῦν Ὀρέστης—ἦν γὰρ εὐβούλως ἔχων,
697	ἔξω κομίζων ὀλεθρίου πηλοῦ πόδα,—
698	νῦν δʼ ἥπερ ἐν δόμοισι βακχείας καλῆς
699	ἰατρὸς ἐλπὶς ἦν, προδοῦσαν ἔγγραφε.
700	ἐγὼ μὲν οὖν ξένοισιν ὧδʼ εὐδαίμοσιν
701	κεδνῶν ἕκατι πραγμάτων ἂν ἤθελον
702	γνωστὸς γενέσθαι καὶ ξενωθῆναι· τί γὰρ
703	ξένου ξένοισίν ἐστιν εὐμενέστερον;
704	πρὸς δυσσεβείας δʼ ἦν ἐμοὶ τόδʼ ἐν φρεσίν,
705	τοιόνδε πρᾶγμα μὴ καρανῶσαι φίλοις,
706	καταινέσαντα καὶ κατεξενωμένον.
707	οὔτοι κυρήσεις μεῖον ἀξίως σέθεν,
708	οὐδʼ ἧσσον ἂν γένοιο δώμασιν φίλος.
709	ἄλλος δʼ ὁμοίως ἦλθεν ἂν τάδʼ ἀγγελῶν.
710	ἀλλʼ ἔσθʼ ὁ καιρὸς ἡμερεύοντας ξένους
711	μακρᾶς κελεύθου τυγχάνειν τὰ πρόσφορα.
712	ἄγʼ αὐτὸν εἰς ἀνδρῶνας εὐξένους δόμων,
713	ὀπισθόπους τε τούσδε καὶ ξυνέμπορον·
714	κἀκεῖ κυρούντων δώμασιν τὰ πρόσφορα.
715	αἰνῶ δὲ πράσσειν ὡς ὑπευθύνῳ τάδε.
716	ἡμεῖς δὲ ταῦτα τοῖς κρατοῦσι δωμάτων
717	κοινώσομέν τε κοὐ σπανίζοντες φίλων
718	βουλευσόμεσθα τῆσδε συμφορᾶς πέρι.
719	εἶεν, φίλιαι δμωίδες οἴκων,
720	πότε δὴ στομάτων
721	δείξομεν ἰσχὺν ἐπʼ Ὀρέστῃ;
722	ὦ πότνια χθὼν καὶ πότνιʼ ἀκτὴ
723	χώματος, ἣ νῦν ἐπὶ ναυάρχῳ
724	σώματι κεῖσαι τῷ βασιλείῳ,
725	νῦν ἐπάκουσον, νῦν ἐπάρηξον·
726	νῦν γὰρ ἀκμάζει Πειθὼ δολίαν
727	ξυγκαταβῆναι, χθόνιον δʼ Ἑρμῆν
728	καὶ τὸν νύχιον τοῖσδʼ ἐφοδεῦσαι
729	ξιφοδηλήτοισιν ἀγῶσιν.
730	ἔοικεν ἁνὴρ ὁ ξένος τεύχειν κακόν·
731	τροφὸν δʼ Ὀρέστου τήνδʼ ὁρῶ κεκλαυμένην.
732	ποῖ δὴ πατεῖς, Κίλισσα, δωμάτων πύλας;
733	λύπη δʼ ἄμισθός ἐστί σοι ξυνέμπορος;
734	Αἴγισθον ἡ κρατοῦσα τοῖς ξένοις καλεῖν
735	ὅπως τάχιστʼ ἄνωγεν, ὡς σαφέστερον
736	ἀνὴρ ἀπʼ ἀνδρὸς τὴν νεάγγελτον φάτιν
737	ἐλθὼν πύθηται τήνδε, πρὸς μὲν οἰκέτας
738	θετοσκυθρωπῶν ἐντὸς ὀμμάτων γέλων
739	κεύθουσʼ ἐπʼ ἔργοις διαπεπραγμένοις καλῶς
740	κείνῃ, δόμοις δὲ τοῖσδε παγκάκως ἔχειν,
741	φήμης ὕφʼ ἧς ἤγγειλαν οἱ ξένοι τορῶς.
742	ἦ δὴ κλύων ἐκεῖνος εὐφρανεῖ νόον,
743	εὖτʼ ἂν πύθηται μῦθον. ὦ τάλαινʼ ἐγώ·
744	ὥς μοι τὰ μὲν παλαιὰ συγκεκραμένα
745	ἄλγη δύσοιστα τοῖσδʼ ἐν Ἀτρέως δόμοις
746	τυχόντʼ ἐμὴν ἤλγυνεν ἐν στέρνοις φρένα.
747	ἀλλʼ οὔτι πω τοιόνδε πῆμʼ ἀνεσχόμην·
748	τὰ μὲν γὰρ ἄλλα τλημόνως ἤντλουν κακά·
749	φίλον δʼ Ὀρέστην, τῆς ἐμῆς ψυχῆς τριβήν,
750	ὃν ἐξέθρεψα μητρόθεν δεδεγμένη,—
751	κἀκʼ νυκτιπλάγκτων ὀρθίων κελευμάτων
752	καὶ πολλὰ καὶ μοχθήρʼ ἀνωφέλητʼ ἐμοὶ
753	τλάσῃ·—τὸ μὴ φρονοῦν γὰρ ὡσπερεὶ βοτὸν
754	τρέφειν ἀνάγκη, πῶς γὰρ οὔ; τρόπῳ φρενός·
755	οὐ γάρ τι φωνεῖ παῖς ἔτʼ ὢν ἐν σπαργάνοις,
756	εἰ λιμός, ἢ δίψη τις, ἢ λιψουρία
757	ἔχει· νέα δὲ νηδὺς αὐτάρκης τέκνων.
758	τούτων πρόμαντις οὖσα, πολλὰ δʼ, οἴομαι,
759	ψευσθεῖσα παιδὸς σπαργάνων φαιδρύντρια,
760	γναφεὺς τροφεύς τε ταὐτὸν εἰχέτην τέλος.
761	ἐγὼ διπλᾶς δὲ τάσδε χειρωναξίας
762	ἔχουσʼ Ὀρέστην ἐξεδεξάμην πατρί·
763	τεθνηκότος δὲ νῦν τάλαινα πεύθομαι.
764	στείχω δʼ ἐπʼ ἄνδρα τῶνδε λυμαντήριον
765	οἴκων, θέλων δὲ τόνδε πεύσεται λόγον.
766	πῶς οὖν κελεύει νιν μολεῖν ἐσταλμένον;
767	ἦ πῶς; λέγʼ αὖθις, ὡς μάθω σαφέστερον.
768	εἰ ξὺν λοχίταις εἴτε καὶ μονοστιβῆ.
769	ἄγειν κελεύει δορυφόρους ὀπάονας.
770	μή νυν σὺ ταῦτʼ ἄγγελλε δεσπότου στύγει·
771	ἀλλʼ αὐτὸν ἐλθεῖν, ὡς ἀδειμάντως κλύῃ,
772	ἄνωχθʼ ὅσον τάχιστα γηθούσῃ φρενί.
773	ἐν ἀγγέλῳ γὰρ κυπτὸς ὀρθοῦται λόγος.
774	ἀλλʼ ἦ φρονεῖς εὖ τοῖσι νῦν ἠγγελμένοις;
775	ἀλλʼ εἰ τροπαίαν Ζεὺς κακῶν θήσει ποτέ.
776	καὶ πῶς; Ὀρέστης ἐλπὶς οἴχεται δόμων.
777	οὔπω· κακός γε μάντις ἂν γνοίη τάδε.
778	τί φής; ἔχεις τι τῶν λελεγμένων δίχα;
779	ἄγγελλʼ ἰοῦσα, πρᾶσσε τἀπεσταλμένα.
780	μέλει θεοῖσιν ὧνπερ ἂν μέλῃ πέρι.
781	ἀλλʼ εἶμι καὶ σοῖς ταῦτα πείσομαι λόγοις.
782	γένοιτο δʼ ὡς ἄριστα σὺν θεῶν δόσει.
783	νῦν παραιτουμένᾳ μοι, πάτερ
784	Ζεῦ θεῶν Ὀλυμπίων,
785	δὸς τύχας τυχεῖν δόμου κυρίως
786	τὰ σώφρονʼ εὖ μαιομένοις ἰδεῖν.
787	διὰ δίκας πᾶν ἔπος
788	ἔλακον· ὦ Ζεῦ, σύ νιν φυλάσσοις.
789	ἓ ἕ, πρὸ δὲ δὴ ʼχθρῶν
790	τὸν ἔσωθεν μελάθρων, Ζεῦ,
791	θές, ἐπεί νιν μέγαν ἄρας,
792	δίδυμα καὶ τριπλᾶ
793	παλίμποινα θέλων ἀμείψει.
794	ἴσθι δʼ ἀνδρὸς φίλου πῶλον εὖ-
795	νιν ζυγέντʼ ἐν ἅρμασιν
796	πημάτων. σὺ δʼ ἐν δρόμῳ προστιθεὶς
797	μέτρον κτίσον σῳζόμενον ῥυθμὸν
798	τοῦτʼ ἰδεῖν διὰ πέδον
799	ἀνομένων βημάτων ὄρεγμα;
800	οἵ τʼ ἔσω δωμάτων
801	πλουτογαθῆ μυχὸν νομίζετε,
802	κλῦτε, σύμφρονες θεοί·
803	ἄγετε τῶν πάλαι πεπραγμένων
804	λύσασθʼ αἷμα προσφάτοις δίκαις.
805	γέρων φόνος μηκέτʼ ἐν δόμοις τέκοι.
806	τὸ δὲ καλῶς κτίμενον ὦ μέγα ναίων
807	στόμιον, εὖ δὸς ἀνιδεῖν δόμον ἀνδρός,
808	καί νιν ἐλευθερίας φῶς 
809	λαμπρὸν ἰδεῖν φιλίοις
810	ὄμμασιν ἐκ δνοφερᾶς καλύπτρας.
811	ξυλλάβοι δʼ ἐνδίκως
812	παῖς ὁ Μαίας, ἐπεὶ φορώτατος
813	πρᾶξιν οὐρίαν θέλων·
815	πολλὰ δʼ ἄλλα φανεῖ χρηίζων κρυπτά .
816	ἄσκοπον δʼ ἔπος λέγων
817	νύκτα πρό τʼ ὀμμάτων σκότον φέρει,
818	καθʼ ἡμέραν δʼ οὐδὲν ἐμφανέστερος.
819	καὶ τότʼ ἤδη κλυτὸν
820	δωμάτων λυτήριον,
821	θῆλυν οὐριοστάταν οὐδʼ
822	ὀξύκρεκτον γοα-
823	τᾶν νόμον θήσομεν· πλεῖ τάδʼ εὖ·
825	ἐμὸν ἐμὸν κέρδος αὔξεται τόδʼ· ἄ-
826	τα δʼ ἀποστατεῖ φίλων.
827	σὺ δὲ θαρσῶν, ὅταν ἥκῃ μέρος ἔργων,
828	ἐπαΰσας πατρὸς αὐδὰν
829	θροούσᾳ πρὸς σὲ τέκνον πατρὸς αὐδὰν 
830	καὶ πέραινʼ ἀνεπίμομφον ἄταν.
831	Περσέως τʼ ἐν φρεσὶν
832	καρδίαν ἀνασχεθών,
833	τοῖς θʼ ὑπὸ χθονὸς φίλοισιν,
834	τοῖς τʼ ἄνωθεν πρόπρασ-
835	σε χάριν ὀργᾶς λυγρᾶς, ἔνδοθεν
836	φόνιον ἄταν τιθείς, τὸν αἴτιον δʼ
837	ἐξαπολλύων μόρου.
838	ἥκω μὲν οὐκ ἄκλητος, ἀλλʼ ὑπάγγελος·
839	νέαν φάτιν δὲ πεύθομαι λέγειν τινὰς
840	ξένους μολόντας οὐδαμῶς ἐφίμερον,
841	μόρον δʼ Ὀρέστου. καὶ τόδʼ ἀμφέρειν δόμοις
842	γένοιτʼ ἂν ἄχθος δειματοσταγὲς φόνῳ
843	τῷ πρόσθεν ἑλκαίνουσι καὶ δεδηγμένοις.
844	πῶς ταῦτʼ ἀληθῆ καὶ βλέποντα δοξάσω;
845	ἢ πρὸς γυναικῶν δειματούμενοι λόγοι
846	πεδάρσιοι θρῴσκουσι, θνῄσκοντες μάτην;
847	τί τῶνδʼ ἂν εἴποις ὥστε δηλῶσαι φρενί;
848	ἠκούσαμεν μέν, πυνθάνου δὲ τῶν ξένων
849	ἔσω παρελθών. οὐδὲν ἀγγέλων σθένος
850	ὡς αὐτὸν αὐτῶν ἄνδρα πεύθεσθαι πάρα.
851	ἰδεῖν ἐλέγξαι τʼ αὖ θέλω τὸν ἄγγελον,
852	εἴτʼ αὐτὸς ἦν θνῄσκοντος ἐγγύθεν παρών,
853	εἴτʼ ἐξ ἀμαυρᾶς κληδόνος λέγει μαθών.
854	οὔτοι φρένʼ ἂν κλέψειεν ὠμματωμένην.
855	Ζεῦ Ζεῦ, τί λέγω, πόθεν ἄρξωμαι
856	τάδʼ ἐπευχομένη κἀπιθεάζουσʼ,
857	ὑπὸ δʼ εὐνοίας
858	πῶς ἴσον εἰποῦσʼ ἀνύσωμαι;
859	νῦν γὰρ μέλλουσι μιανθεῖσαι
860	πειραὶ κοπάνων ἀνδροδαΐκτων
861	ἢ πάνυ θήσειν Ἀγαμεμνονίων
862	οἴκων ὄλεθρον διὰ παντός,
863	ἢ πῦρ καὶ φῶς ἐπʼ ἐλευθερίᾳ
864	δαίων ἀρχάς τε πολισσονόμους
865	πατέρων θʼ ἕξει μέγαν ὄλβον.
866	τοιάνδε πάλην μόνος ὢν ἔφεδρος
867	δισσοῖς μέλλει θεῖος Ὀρέστης
868	ἅψειν. εἴη δʼ ἐπὶ νίκῃ.
869	ἒ ἔ, ὀτοτοτοῖ.
870	ἔα ἔα μάλα·
871	πῶς ἔχει; πῶς κέκρανται δόμοις;
872	ἀποσταθῶμεν πράγματος τελουμένου,
873	ὅπως δοκῶμεν τῶνδʼ ἀναίτιαι κακῶν
874	εἶναι· μάχης γὰρ δὴ κεκύρωται τέλος.
875	οἴμοι, πανοίμοι δεσπότου πεπληγμένου·
876	οἴμοι μάλʼ αὖθις ἐν τρίτοις προσφθέγμασιν.
877	Αἴγισθος οὐκέτʼ ἔστιν. ἀλλʼ ἀνοίξατε
878	ὅπως τάχιστα, καὶ γυναικείους πύλας
879	μοχλοῖς χαλᾶτε· καὶ μάλʼ ἡβῶντος δὲ δεῖ,
880	οὐχ ὡς δʼ ἀρῆξαι διαπεπραγμένῳ· τί γάρ;
881	ἰοὺ ἰού.
882	κωφοῖς ἀυτῶ καὶ καθεύδουσιν μάτην
883	ἄκραντα βάζω; ποῖ Κλυταιμήστρα; τί δρᾷ;
884	ἔοικε νῦν αὐτῆς ἐπὶ ξυροῦ πέλας
884b	αὐχὴν πεσεῖσθαι πρὸς δίκην πεπληγμένος.
885	τί δʼ ἐστὶ χρῆμα; τίνα βοὴν ἵστης δόμοις;
886	τὸν ζῶντα καίνειν τοὺς τεθνηκότας λέγω.
887	οἲ ʼγώ. ξυνῆκα τοὔπος ἐξ αἰνιγμάτων.
888	δόλοις ὀλούμεθʼ, ὥσπερ οὖν ἐκτείναμεν.
889	δοίη τις ἀνδροκμῆτα πέλεκυν ὡς τάχος·
890	εἰδῶμεν εἰ νικῶμεν, ἢ νικώμεθα·
891	ἐνταῦθα γὰρ δὴ τοῦδʼ ἀφικόμην κακοῦ.
892	σὲ καὶ ματεύω· τῷδε δʼ ἀρκούντως ἔχει.
893	οἲ ʼγώ. τέθνηκας, φίλτατʼ Αἰγίσθου βία.
894	φιλεῖς τὸν ἄνδρα; τοιγὰρ ἐν ταὐτῷ τάφῳ
895	κείσῃ· θανόντα δʼ οὔτι μὴ προδῷς ποτε.
896	ἐπίσχες, ὦ παῖ, τόνδε δʼ αἴδεσαι, τέκνον,
897	μαστόν, πρὸς ᾧ σὺ πολλὰ δὴ βρίζων ἅμα
898	οὔλοισιν ἐξήμελξας εὐτραφὲς γάλα.
899	Πυλάδη τί δράσω; μητέρʼ αἰδεσθῶ κτανεῖν;
900	ποῦ δὴ τὰ λοιπὰ Λοξίου μαντεύματα
901	τὰ πυθόχρηστα, πιστὰ δʼ εὐορκώματα;
902	ἅπαντας ἐχθροὺς τῶν θεῶν ἡγοῦ πλέον.
903	κρίνω σὲ νικᾶν, καὶ παραινεῖς μοι καλῶς.
904	ἕπου, πρὸς αὐτὸν τόνδε σὲ σφάξαι θέλω.
905	καὶ ζῶντα γάρ νιν κρείσσονʼ ἡγήσω πατρός·
906	τούτῳ θανοῦσα ξυγκάθευδʼ, ἐπεὶ φιλεῖς
907	τὸν ἄνδρα τοῦτον, ὃν δʼ ἐχρῆν φιλεῖν στυγεῖς.
908	ἐγώ σʼ ἔθρεψα, σὺν δὲ γηράναι θέλω.
909	πατροκτονοῦσα γὰρ ξυνοικήσεις ἐμοί;
910	ἡ Μοῖρα τούτων, ὦ τέκνον, παραιτία.
911	καὶ τόνδε τοίνυν Μοῖρʼ ἐπόρσυνεν μόρον.
912	οὐδὲν σεβίζῃ γενεθλίους ἀράς, τέκνον;
913	τεκοῦσα γάρ μʼ ἔρριψας ἐς τὸ δυστυχές.
914	οὔτοι σʼ ἀπέρριψʼ εἰς δόμους δορυξένους.
915	αἰκῶς ἐπράθην ὢν ἐλευθέρου πατρός.
916	ποῦ δῆθʼ ὁ τῖμος, ὅντινʼ ἀντεδεξάμην;
917	αἰσχύνομαί σοι τοῦτʼ ὀνειδίσαι σαφῶς.
918	μὴ ἀλλʼ εἴφʼ ὁμοίως καὶ πατρὸς τοῦ σοῦ μάτας.
919	μὴ ʼλεγχε τὸν πονοῦντʼ ἔσω καθημένη.
920	ἄλγος γυναιξὶν ἀνδρὸς εἴργεσθαι, τέκνον.
921	τρέφει δέ γʼ ἀνδρὸς μόχθος ἡμένας ἔσω.
922	κτενεῖν ἔοικας, ὦ τέκνον, τὴν μητέρα.
923	σύ τοι σεαυτήν, οὐκ ἐγώ, κατακτενεῖς.
924	ὅρα, φύλαξαι μητρὸς ἐγκότους κύνας.
925	τὰς τοῦ πατρὸς δὲ πῶς φύγω, παρεὶς τάδε;
926	ἔοικα θρηνεῖν ζῶσα πρὸς τύμβον μάτην.
927	πατρὸς γὰρ αἶσα τόνδε σοὐρίζει μόρον.
928	οἲ ʼγὼ τεκοῦσα τόνδʼ ὄφιν ἐθρεψάμην.
929	ἦ κάρτα μάντις οὑξ ὀνειράτων φόβος.
930	ἔκανες ὃν οὐ χρῆν, καὶ τὸ μὴ χρεὼν πάθε.
931	στένω μὲν οὖν καὶ τῶνδε συμφορὰν διπλῆν.
932	ἐπεὶ δὲ πολλῶν αἱμάτων ἐπήκρισε
933	τλήμων Ὀρέστης, τοῦθʼ ὅμως αἱρούμεθα,
934	ὀφθαλμὸν οἴκων μὴ πανώλεθρον πεσεῖν.
935	ἔμολε μὲν δίκα Πριαμίδαις χρόνῳ,
936	βαρύδικος ποινά·
937	ἔμολε δʼ ἐς δόμον τὸν Ἀγαμέμνονος
938	διπλοῦς λέων, διπλοῦς Ἄρης.
939	ἔλασε δʼ ἐς τὸ πᾶν
940	ὁ πυθόχρηστος φυγὰς
941	θεόθεν εὖ φραδαῖσιν ὡρμημένος.
942	ἐπολολύξατʼ ὦ δεσποσύνων δόμων
943	ἀναφυγᾶς κακῶν καὶ κτεάνων τριβᾶς
944	ὑπαὶ δυοῖν μιαστόροιν,
945	δυσοίμου τύχας.
946	ἔμολε δʼ ᾧ μέλει κρυπταδίου μάχας
947	δολιόφρων ποινά·
948	ἔθιγε δʼ ἐν μάχᾳ χερὸς ἐτήτυμος
949	Διὸς κόρα—Δίκαν δέ νιν
950	προσαγορεύομεν βροτοὶ τυχόντες καλῶς—
951	ὀλέθριον πνέουσʼ ἐν ἐχθροῖς κότον.
942a	ἐπολολύξατʼ ὦ δεσποσύνων δόμων
943a	ἀναφυγᾶς κακῶν καὶ κτεάνων τριβᾶς
944a	ὑπαὶ δυοῖν μιαστόροιν,
945a	δυσοίμου τύχας.
953	τά περ ὁ Λοξίας ὁ Παρνασσίας
954	μέγαν ἔχων μυχὸν χθονὸς ἐπωρθία-
955	ξεν ἀδόλως δόλοις
956	βλάβαν ἐγχρονισθεῖσαν ἐποίχεται.
957	κρατεῖταί πως τὸ θεῖον παρὰ τὸ μὴ
958	ὑπουργεῖν κακοῖς.
960	ἄξια δʼ οὐρανοῦχον ἀρχὰν σέβειν.
961	πάρα τε φῶς ἰδεῖν
962	μέγα τʼ ἀφῃρέθην ψάλιον οἰκέων.
963	ἄναγε μὰν δόμοι· πολὺν ἄγαν χρόνον
964	χαμαιπετεῖς ἔκεισθʼ ἀεί.
965	τάχα δὲ παντελὴς χρόνος ἀμείψεται
966	πρόθυρα δωμάτων, ὅταν ἀφʼ ἑστίας
967	πᾶν ἐλαθῇ μύσος
968	καθαρμοῖσιν ἀτᾶν ἐλατηρίοις.
969	τύχαι δʼ εὐπροσωποκοῖται τὸ πᾶν
970	ἰδεῖν ἀκοῦσαι πρευμενεῖς
971	μετοίκοις δόμων πεσοῦνται πάλιν.
972	πάρα τε φῶς ἰδεῖν
962a	μέγα τʼ ἀφῃρέθην ψάλιον οἰκέων.
963a	ἄναγε μὰν δόμοι· πολὺν ἄγαν χρόνον
964a	χαμαιπετεῖς ἔκεισθʼ ἀεί.
973	ἴδεσθε χώρας τὴν διπλῆν τυραννίδα
974	πατροκτόνους τε δωμάτων πορθήτορας.
975	σεμνοὶ μὲν ἦσαν ἐν θρόνοις τόθʼ ἥμενοι,
976	φίλοι δὲ καὶ νῦν, ὡς ἐπεικάσαι πάθη
977	πάρεστιν, ὅρκος τʼ ἐμμένει πιστώμασι.
978	ξυνώμοσαν μὲν θάνατον ἀθλίῳ πατρὶ
979	καὶ ξυνθανεῖσθαι· καὶ τάδʼ εὐόρκως ἔχει.
980	ἴδεσθε δʼ αὖτε, τῶνδʼ ἐπήκοοι κακῶν,
981	τὸ μηχάνημα, δεσμὸν ἀθλίῳ πατρί,
982	πέδας τε χειροῖν καὶ ποδοῖν ξυνωρίδα.
983	ἐκτείνατʼ αὐτὸ καὶ κύκλῳ παρασταδὸν
984	στέγαστρον ἀνδρὸς δείξαθʼ, ὡς ἴδῃ πατήρ,
985	οὐχ οὑμός, ἀλλʼ ὁ πάντʼ ἐποπτεύων τάδε
986	Ἥλιος, ἄναγνα μητρὸς ἔργα τῆς ἐμῆς,
987	ὡς ἂν παρῇ μοι μάρτυς ἐν δίκῃ ποτέ,
988	ὡς τόνδʼ ἐγὼ μετῆλθον ἐνδίκως μόρον
989	τὸν μητρός· Αἰγίσθου γὰρ οὐ λέγω μόρον·
990	ἔχει γὰρ αἰσχυντῆρος, ὡς νόμος, δίκην·
991	ἥτις δʼ ἐπʼ ἀνδρὶ τοῦτʼ ἐμήσατο στύγος,
992	ἐξ οὗ τέκνων ἤνεγχʼ ὑπὸ ζώνην βάρος,
993	φίλον τέως, νῦν δʼ ἐχθρόν, ὡς φαίνει, κακόν,
994	τί σοι δοκεῖ; μύραινά γʼ εἴτʼ ἔχιδνʼ ἔφυ
995	σήπειν θιγοῦσʼ ἂν ἄλλον οὐ δεδηγμένον
996	τόλμης ἕκατι κἀκδίκου φρονήματος.
997	τί νιν προσείπω, κἂν τύχω μάλʼ εὐστομῶν;
998	ἄγρευμα θηρός, ἢ νεκροῦ ποδένδυτον
999	δροίτης κατασκήνωμα; δίκτυον μὲν οὖν,
1000	ἄρκυν τʼ ἂν εἴποις καὶ ποδιστῆρας πέπλους.
1001	τοιοῦτον ἂν κτήσαιτο φηλήτης ἀνήρ,
1002	ξένων ἀπαιόλημα κἀργυροστερῆ
1003	βίον νομίζων, τῷδέ τʼ ἂν δολώματι
1004	πολλοὺς ἀναιρῶν πολλὰ θερμαίνοι φρένα.
1005	τοιάδʼ ἐμοὶ ξύνοικος ἐν δόμοισι μὴ
1006	γένοιτʼ· ὀλοίμην πρόσθεν ἐκ θεῶν ἄπαις.
1007	αἰαῖ αἰαῖ μελέων ἔργων·
1008	στυγερῷ θανάτῳ διεπράχθης.
1008b	ἒ ἔ,
1009	μίμνοντι δὲ καὶ πάθος ἀνθεῖ.
1010	ἔδρασεν ἢ οὐκ ἔδρασε; μαρτυρεῖ δέ μοι
1011	φᾶρος τόδʼ, ὡς ἔβαψεν Αἰγίσθου ξίφος.
1012	φόνου δὲ κηκὶς ξὺν χρόνῳ ξυμβάλλεται,
1013	πολλὰς βαφὰς φθείρουσα τοῦ ποικίλματος.
1014	νῦν αὐτὸν αἰνῶ, νῦν ἀποιμώζω παρών,
1015	πατροκτόνον θʼ ὕφασμα προσφωνῶν τόδε.
1016	ἀλγῶ μὲν ἔργα καὶ πάθος γένος τε πᾶν,
1017	ἄζηλα νίκης τῆσδʼ ἔχων μιάσματα.
1018	οὔτις μερόπων ἀσινὴς βίοτον
1019	διὰ παντὸς ἀπήμονʼ ἀμείψει.
1020	ἒ ἔ,
1020b	μόχθος δʼ ὁ μὲν αὐτίχʼ, ὁ δʼ ἥξει.
1021	ἀλλʼ, ὡς ἂν εἰδῆτʼ, οὐ γὰρ οἶδʼ ὅπη τελεῖ,
1022	ὥσπερ ξὺν ἵπποις ἡνιοστροφῶ δρόμου
1023	ἐξωτέρω· φέρουσι γὰρ νικώμενον
1024	φρένες δύσαρκτοι· πρὸς δὲ καρδίᾳ φόβος
1025	ᾄδειν ἕτοιμος ἠδʼ ὑπορχεῖσθαι κότῳ.
1026	ἕως δʼ ἔτʼ ἔμφρων εἰμί, κηρύσσω φίλοις
1027	κτανεῖν τέ φημι μητέρʼ οὐκ ἄνευ δίκης,
1028	πατροκτόνον μίασμα καὶ θεῶν στύγος.
1029	καὶ φίλτρα τόλμης τῆσδε πλειστηρίζομαι
1030	τὸν πυθόμαντιν Λοξίαν, χρήσαντʼ ἐμοὶ
1031	πράξαντι μὲν ταῦτʼ ἐκτὸς αἰτίας κακῆς
1032	εἶναι, παρέντα δʼ—οὐκ ἐρῶ τὴν ζημίαν·
1033	τόξῳ γὰρ οὔτις πημάτων ἐφίξεται.
1034	καὶ νῦν ὁρᾶτέ μʼ, ὡς παρεσκευασμένος
1035	ξὺν τῷδε θαλλῷ καὶ στέφει προσίξομαι
1036	μεσόμφαλόν θʼ ἵδρυμα, Λοξίου πέδον,
1037	πυρός τε φέγγος ἄφθιτον κεκλημένον,
1038	φεύγων τόδʼ αἷμα κοινόν· οὐδʼ ἐφʼ ἑστίαν
1039	ἄλλην τραπέσθαι Λοξίας ἐφίετο.
1041	καὶ μαρτυρεῖν μὲν ὡς ἐπορσύνθη κακὰ
1040	τάδʼ ἐν χρόνῳ μοι πάντας Ἀργείους λέγω·
1042	ἐγὼ δʼ ἀλήτης τῆσδε γῆς ἀπόξενος,
1043	ζῶν καὶ τεθνηκὼς τάσδε κληδόνας λιπών.
1044	ἀλλʼ εὖ γʼ ἔπραξας, μηδʼ ἐπιζευχθῇς στόμα
1045	φήμῃ πονηρᾷ μηδʼ ἐπιγλωσσῶ κακά,
1046	ἐλευθερώσας πᾶσαν Ἀργείων πόλιν,
1047	δυοῖν δρακόντοιν εὐπετῶς τεμὼν κάρα.
1048	ἆ, ἆ.
1048b	δμωαὶ γυναῖκες, αἵδε Γοργόνων δίκην
1049	φαιοχίτωνες καὶ πεπλεκτανημέναι
1050	πυκνοῖς δράκουσιν· οὐκέτʼ ἂν μείναιμʼ ἐγώ.
1051	τίνες σε δόξαι, φίλτατʼ ἀνθρώπων πατρί,
1052	στροβοῦσιν; ἴσχε, μὴ φόβου νικῶ πολύ.
1053	οὐκ εἰσὶ δόξαι τῶνδε πημάτων ἐμοί·
1054	σαφῶς γὰρ αἵδε μητρὸς ἔγκοτοι κύνες.
1055	ποταίνιον γὰρ αἷμά σοι χεροῖν ἔτι·
1056	ἐκ τῶνδέ τοι ταραγμὸς ἐς φρένας πίτνει.
1057	ἄναξ Ἄπολλον, αἵδε πληθύουσι δή,
1058	κἀξ ὀμμάτων στάζουσιν αἷμα δυσφιλές.
1059	εἷς σοὶ καθαρμός· Λοξίας δὲ προσθιγὼν
1060	ἐλεύθερόν σε τῶνδε πημάτων κτίσει.
1061	ὑμεῖς μὲν οὐχ ὁρᾶτε τάσδʼ, ἐγὼ δʼ ὁρῶ·
1062	ἐλαύνομαι δὲ κοὐκέτʼ ἂν μείναιμʼ ἐγὼ.
1063	ἀλλʼ εὐτυχοίης, καί σʼ ἐποπτεύων πρόφρων
1064	θεὸς φυλάσσοι καιρίοισι συμφοραῖς.
1065	ὅδε τοι μελάθροις τοῖς βασιλείοις
1066	τρίτος αὖ χειμὼν
1067	πνεύσας γονίας ἐτελέσθη.
1068	παιδοβόροι μὲν πρῶτον ὑπῆρξαν
1069	μόχθοι τάλανές τε Θυέστου ·
1070	δεύτερον ἀνδρὸς βασίλεια πάθη·
1071	λουτροδάικτος δʼ ὤλετʼ Ἀχαιῶν
1072	πολέμαρχος ἀνήρ·
1073	νῦν δʼ αὖ τρίτος ἦλθέ ποθεν σωτήρ,
1074	ἢ μόρον εἴπω;
1075	ποῖ δῆτα κρανεῖ, ποῖ καταλήξει
1076	μετακοιμισθὲν μένος ἄτης;
